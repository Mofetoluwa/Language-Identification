<doc url="https://www.jw.org/ig/akwukwo/magazin/wp20141001/alaeze-chineke-am%E1%BB%A5ma-nke-mb%E1%BB%A5/" parent_folder="web1" id="file8064184" filename="alaeze-chineke-am%E1%BB%A5ma-nke-mb%E1%BB%A5">
<p> IHE ONYEÀMÀ JEHOVA NA ONYE AGBATA OBI YA KPARỊTARA </p>
<p> Olee Mgbe Alaeze Chineke Malitere Ịchị? (Agba nke Mbụ) </p>
<p> Olee Mgbe Alaeze Chineke Malitere Ịchị? (Agba nke Mbụ) </p>
<p> N’ebe a, e dere ihe Onyeàmà Jehova na onye agbata obi ya nwere ike ịkparịta. Ka anyị were ya na Onyeàmà Jehova aha ya bụ Kelvin gara n’ụlọ otu nwoke aha ya bụ Jon. </p>
<p> “NA-ACHỌ” NGHỌTA </p>
<p> Kelvin: Jon, obi dị m ụtọ na mụ na gị na-amụ Baịbụl.* N’oge gara aga anyị kwurịtara okwu, ị jụrụ m ihe mere Ndịàmà Jehova ji kwere na Alaeze Chineke malitere ịchị n’afọ 1914. </p>
<p> Jon: Ọọ eziokwu. E nwere otu akwụkwọ unu m gụrụ kwuru na Alaeze Chineke malitere ịchị n’afọ 1914. Achọrọ m ịma ihe mere unu ji kwuo ya, ebe ọ bụ na unu sị na ihe niile unu na-akụzi si na Baịbụl. </p>
<p> Kelvin: Ihe i kwuru bụ eziokwu. Ihe niile anyị na-akụzi si na Baịbụl. </p>
<p> Jon: Agụchaala m Baịbụl dum. Ma e nweghị ebe m hụrụ afọ 1914. M chọkwara ya na Baịbụl dị n’Ịntanet, ma ahụghị m ya. </p>
<p> Kelvin: Jon, ị gbalịala. E nwere ihe abụọ mere m ji aja gị mma. Nke mbụ bụ na ị gụchaala Baịbụl dum. Ihe a i mere gosiri na i ji Baịbụl kpọrọ ihe. </p>
<p> Jon: Eheenụ! O nweghị akwụkwọ dị ka Baịbụl. </p>
<p> Kelvin: Ihe i kwuru bụ eziokwu. Ihe ọzọ mere m ji aja gị mma bụ na ị gụrụ Baịbụl ka i nwee ike chọta azịza ajụjụ ndị i nwere. Ihe i mere bụ ihe Baịbụl sịrị ka anyị na-eme. Baịbụl gwara anyị ka anyị “na-achọ” nghọta.* Ọ dị mma na ị na-agba mbọ ka ị mata ihe Baịbụl kwuru. </p>
<p> Jon: I meela. M chọrọ ka m na-amụtakwu ihe. M mekwuru nchọnchọ ma chọpụta ihe ụfọdụ gbasara afọ 1914 n’akwụkwọ a anyị na-amụ. M gụtara nrọ otu Eze rọrọ. Ná nrọ ahụ, e gbuturu otu nnukwu osisi, osisi ahụ emechaakwa too. </p>
<p> Kelvin: Ee. Ihe a ị na-akọ dị na Daniel isi 4. Ọ bụ nrọ Nebukadneza Eze Babịlọn rọrọ. </p>
<p> Jon: I ji ya. Agụrụ m ya ugboro ugboro. Ma ịgwa gị eziokwu, ahụghị m otú ihe ahụ si gbasa Alaeze Chineke ma ọ bụ gbasa afọ 1914. </p>
<p> Kelvin: Ọ naghị adị mfe ịghọta ya. Daniel onye mmụọ nsọ nyeere aka ide amụma a aghọtachadịghị ihe ihe o dere pụtara. </p>
<p> Jon: Ị̀ sị na Daniel aghọtachaghị ihe o dere? </p>
<p> Kelvin: Ee. Leenụ ihe o kwuru na Daniel 12:8. Ọ sịrị: “Mụ onwe m nụrụ ma aghọtaghị m.” </p>
<p> Jon: Ọ pụtara na ọ bụghịdị naanị m ka ihe a gbagwojuru anya. Ahụ́ eruola m ala ugbu a m matara na ọ bụghị naanị m bụ onye na-aghọtaghị ya. </p>
<p> Kelvin: Ihe mere Daniel aghọtaghị ihe ndị dị n’amụma ahụ o dere bụ na oge erubeghị mgbe Chineke chọrọ ka ndị mmadụ ghọtachaa amụma niile dị n’akwụkwọ Daniel. Ọ bụ n’oge anyị a ka Chineke chọrọ ka anyị ghọta ha, ọ bụ ya mere anyị ji aghọta ha nke ọma. </p>
<p> Jon: Gịnị mere i ji kwuo ihe a i kwuru? </p>
<doc url="https://www.jw.org/ig/akwukwo/akw%E1%BB%A5kw%E1%BB%8D/bible-teach/Bible-Akw%E1%BB%A5kw%E1%BB%8D-Sitere-nAka-Chineke/" parent_folder="web1" id="file8064145" filename="Bible-Akw%E1%BB%A5kw%E1%BB%8D-Sitere-nAka-Chineke">
<p> N’ihi gịnị ka ị pụrụ iji tụkwasị amụma ndị e dekọrọ na Bible obi? </p>
<p> Ị̀ PỤRỤ icheta oge ezi enyi gị nyere gị onyinye pụrụ iche? Ma eleghị anya, ọ bụghị nanị na nke ahụ masịrị gị kamakwa o mere gị obi ụtọ. N’ezie, ọ dị ihe onyinye e nyere gị na-egosi banyere onye nyere gị ya—na o ji ọbụbụenyi gị na ya kpọrọ ihe. Ihe ịrụ ụka adịghị ya na i kelere enyi gị maka otú o si jiri obi ya nile nye gị onyinye. </p>
<p> 2 Bible bụ onyinye sitere n’aka Chineke, bụ́ nke anyị pụrụ inwe ekele maka ya n’ezie. Akwụkwọ a pụrụ iche na-ekpughe ihe ndị anyị na-apụghị ịchọta ebe ọ bụla ọzọ. Dị ka ihe atụ, ọ na-agwa anyị banyere otú e si kee eluigwe nke jupụtara na kpakpando, ụwa, nakwa nwoke na nwanyị mbụ. Bible nwere ụkpụrụ ndị a pụrụ ịdabere na ha, bụ́ ndị ga-enyere anyị aka ịnagide nsogbu na nchegbu ndị a na-enwe ná ndụ. Ọ na-akọwa otú Chineke ga-esi mezuo nzube ya ma weta ọnọdụ ndị ka mma n’ụwa. Lee ka Bible si bụrụ onyinye na-akpali mmasị! </p>
<p> 3 Bible bụkwa onyinye na-enye obi ụtọ, n’ihi na ọ dị ihe ọ na-ekpughe banyere Onye nyere ya, bụ́ Jehova Chineke. Eziokwu ahụ bụ́ na o nyere akwụkwọ dị otú ahụ bụ ihe na-agba akaebe na ọ chọrọ ka anyị mara ya nke ọma. N’ezie, Bible pụrụ inyere gị aka ịbịaru Jehova nso. </p>
<p> 4 Ọ bụrụ na i nwere Bible, ị bụ otu n’ime ọtụtụ ndị nwere ya. E bipụtawo Bible n’ozuzu ya ma ọ bụ n’akụkụ ya ụfọdụ n’ihe karịrị asụsụ 2,300, n’ihi ya kwa, ihe karịrị pasent 90 nke ndị bi n’ụwa pụrụ inweta ya. Ná nkezi, a na-ekesa ihe karịrị otu nde Bible kwa izu! E bipụtawo ọtụtụ ijeri Bible n’ozuzu ya ma ọ bụ n’akụkụ ya ụfọdụ. N’ezie, ọ dịghị akwụkwọ ọzọ dị ka Bible. </p>
<p> 5 Ọzọkwa, Bible “sitere n’ike mmụọ nsọ Chineke.” (2 Timoti 3:16) N’ụzọ dị aṅaa? Bible n’onwe ya na-aza, sị: “Ndị mmadụ sitere na Chineke kwuo okwu mgbe mmụọ nsọ na-edu ha.” (2 Pita 1:21) Iji maa atụ: Ọchụ ntá ego pụrụ ịgwa odeakwụkwọ ya ka o dee akwụkwọ ozi. Ihe ọ ga-ede n’akwụkwọ ozi ahụ bụ echiche na ntụziaka nke ọchụ ntá ego ahụ. N’ihi ya, ọ bụ akwụkwọ ozi ọchụ ntá ego ahụ n’ezie, ọ bụghị nke odeakwụkwọ ya. N’otu aka ahụ, Bible nwere ozi sitere n’aka Chineke, o siteghị n’aka ndị mmadụ dere ya. N’ezie, Bible dum bụ “okwu Chineke.”—1 Ndị Tesalonaịka 2:13. </p>
<p> O NWERE NKWEKỌ MA ZIE EZI </p>
<p> 6 O were ihe karịrị afọ 1,600 iji dee Bible. Ndị dere ya biri ndụ n’oge dịgasị iche iche, nọrọkwa n’ọnọdụ dị iche iche. Ụfọdụ n’ime ha bụ ndị ọrụ ugbo, ndị ọkụ azụ, na ndị ọzụzụ atụrụ. Ndị ọzọ bụ ndị amụma, ndị ikpe, na ndị eze. Luk, bụ́ onye so dee Oziọma ahụ, bụ dọkịta. N’agbanyeghị ọnọdụ dịgasị iche iche nke ndị dere ya, Bible nwere nkwekọ site ná mmalite ruo ná ngwụsị ya.* </p>
<p> 7 Akwụkwọ mbụ nke Bible na-agwa anyị otú nsogbu nke ihe a kpọrọ mmadụ si malite. Akwụkwọ nke ikpeazụ na-egosi na ụwa dum ga-aghọ paradaịs, ma ọ bụ ubi a gbara ogige. Akụkụ dị iche iche nke Bible na-ekwu banyere ihe ndị mere n’ọtụtụ puku afọ, ha na-enyekwa aka n’ụzọ ụfọdụ n’ime ka a ghọta mmezu nke nzube Chineke. Akụkụ dị iche iche nke Bible nwere nnọọ nkwekọrịta, ma ọ bụnụ ihe anyị ga-atụ anya ya n’akwụkwọ sitere n’aka Chineke. </p>
<p> 8 Bible ziri ezi n’ihe banyere nkà mmụta sayensị. Ọ kụziri ihe ndị a chọpụtara na ha bara uru ka ogologo oge gasịrị. Dị ka ihe atụ, akwụkwọ Levitikọs nwere iwu ndị e nyere Izrel oge ochie banyere ịkpọpụ onye na-arịa ụdị ọrịa ụfọdụ iche na idebe ihe ọcha, ebe mba ndị gbara ha gburugburu na-amaghị ihe ọ bụla banyere ihe ndị dị otú ahụ. N’oge mgbe a na-ekwu ihe ndị na-ezighị ezi banyere ọdịdị nke ụwa, Bible zoro aka na ya dị ka ihe dị gburugburu. (Aịsaịa 40:22) Bible kwuru n’ụzọ ziri ezi na ụwa ‘na-ekokwasị n’ihe na-abụghị ihe.’ (Job 26:7) N’ezie, Bible abụghị akwụkwọ nkà mmụta sayensị. Ma, mgbe o kwuru ihe metụtara nkà mmụta sayensị, ọ na-ezi ezi. Nke a ọ́ bụghị ihe anyị ga-atụ anya ya n’akwụkwọ sitere n’aka Chineke? </p>
<p> 9 Bible ziri ezi n’ihe banyere akụkọ ihe mere eme, a pụkwara ịtụkwasị ya obi. Ọ kapịrị okwu ọnụ n’akụkọ ya. Ọ na-agụnye ọ bụghị nanị aha ndị mmadụ kamakwa usoro ọmụmụ ha.# N’ụzọ dị iche n’ebe ndị ọkọ akụkọ ihe mere eme nke ụwa nọ, bụ́ ndị na-adịghị ekwukebe mmeri e meriri ndị nke ha, ndị so dee Bible kwuru eziokwu, ọbụna dekọọ mmejọ nke ha onwe ha na mba ha. Dị ka ihe atụ, n’akwụkwọ Bible bụ́ Ọnụ Ọgụgụ, onye dere ya, bụ́ Mozis, kwetara na ya mejọrọ nnọọ ihe, bụ́ nke mere ka a dọọ ya aka ná ntị n’ụzọ siri ike. (Ọnụ Ọgụgụ 20:2-12) A dịghị ahụcha eziokwu otú ahụ n’ihe ndekọ akụkọ ihe mere eme ndị ọzọ, ma a na-ahụ ya n’ime Bible n’ihi na ọ bụ akwụkwọ sitere n’aka Chineke. </p>
<p> AKWỤKWỌ NA-EGOSIPỤTA AMAMIHE BARA URU </p>
<p> 10 Ebe ọ bụ na Bible sitere n’ike mmụọ nsọ Chineke, ọ ‘bara uru maka izi ihe, maka ịdọ aka ná ntị, maka ime ka ihe guzozie.’ (2 Timoti 3:16) Ee, Bible bụ akwụkwọ bara uru. Ọ na-egosipụta na ọ ghọtara ọdịdị nke ụmụ mmadụ nke ọma. Nke ahụ abụghị ihe ijuanya, n’ihi na Onye o sitere n’aka ya, bụ́ Jehova Chineke, bụ Onye Okike! Ọ ghọtara otú anyị si eche echiche na mmetụta ndị anyị na-enwe karịa anyị. Ọzọkwa, Jehova maara ihe ga-eme ka anyị nwee obi ụtọ. Ọ makwaara ụzọ ndụ ndị anyị kwesịrị izere. </p>
<p> 11 Tụlee okwu Jizọs nke a kpọrọ Ozizi Elu Ugwu, bụ́ nke e dekọrọ na Matiu isi nke 5 ruo isi nke 7. N’ozizi a bụ́ ịgba, Jizọs kwuru okwu banyere ọtụtụ ihe, gụnyere ụzọ isi nweta ezi obi ụtọ, ụzọ isi dozie nsogbu, ụzọ isi kpee ekpere, na ụzọ isi lee ihe onwunwe anya n’ụzọ ziri ezi. Okwu Jizọs ka dị ike ma baa uru taa otú ahụ ha dị mgbe o kwuru ha. </p>
<p> 12 Ụfọdụ ụkpụrụ Bible metụtara ndụ ezinụlọ, ọrụ, àgwà, na iso ndị ọzọ na-enwe mmekọrịta. Ụkpụrụ Bible na-emetụta mmadụ nile, ndụmọdụ ya na-aba uru mgbe nile. A chịkọtara amamihe dị na Bible n’okwu Chineke kwuru site n’ọnụ Aịzaịa onye amụma: “Mụ onwe m bụ Jehova, Chineke gị, Onye na-ezi gị ime ihe na-aba uru.”—Aịsaịa 48:17. </p>
<p> AKWỤKWỌ AMỤMA </p>