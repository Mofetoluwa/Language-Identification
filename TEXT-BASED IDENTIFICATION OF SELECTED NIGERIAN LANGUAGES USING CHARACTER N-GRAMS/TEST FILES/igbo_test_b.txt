<doc url="https://www.jw.org/ig/ihe-ba%E1%BB%8Bb%E1%BB%A5l-na-ak%E1%BB%A5zi/nd%E1%BB%8B-na-eto-eto/aj%E1%BB%A5j%E1%BB%A5/ihe-m-kwesiri-ima-banyere-egwuregwu/" parent_folder="web1" id="file8064124" filename="ihe-m-kwesiri-ima-banyere-egwuregwu">
<p> Egwuregwu nwere ike ịbara gị uru ma ọ bụ kpatara gị nsogbu. Ọ bụ ụdị egwuregwu ị na-egwu, otú i si egwu ya nakwa awa ole i ji egwu ya ga-ekpebi ma ọ̀ ga-abara gị uru. </p>
<p> Egwuregwu na-eme ka ahụ́ gbasie mmadụ ike. Baịbụl kwuru na ‘ọzụzụ nke ahụ́ bara uru.’ (1 Timoti 4:8) Otu nwa okorobịa aha ya bụ Ryan kwuru, sị: “Igwu egwuregwu na-eme ka mmadụ dị garagara. Ọ ka mma karịa ịnọ n’ime ụlọ na-egwu egwuregwu vidio.” </p>
<p> Egwuregwu na-eme ka mmadụ mụta iso ndị ọzọ emekọ ihe nakwa ịna-ejide onwe ya. Baịbụl mere ihe atụ banyere igwu egwu ma jiri ya kụzie ihe bara uru. O kwuru, sị: “Ndị niile na-agba ọsọ n’ọsọ egwuregwu na-agba ọsọ, ma naanị otu onye na-enweta ihe a na-agbata n’ọsọ. . . . Onye ọ bụla nke sokwa n’asọmpi na-enwe njide onwe onye n’ihe niile.” (1 Ndị Kọrịnt 9:24, 25) Gịnị ka ihe a na-akụziri anyị? Mmadụ ga-amụtarịrị iso ndị ọzọ emekọ ihe, mụtakwa ịna-ejide onwe ya ka ya na ndị ọzọ nwee ike igwu egwuregwu. Nwa agbọghọ aha ya bụ Abigail kwetara na ihe a bụ eziokwu. Ọ sịrị, “Igwu egwuregwu emeela ka m mụta otú mụ na ndị ọzọ ga-esi na-akparịta ụka ma na-emekọ ihe ọnụ.” </p>
<p> Egwuregwu na-eme ka mmadụ nwee ndị enyi. Egwuregwu na-eme ka ndị mmadụ na ibe ha na-emekọ ihe. Otu nwa okorobịa aha ya bụ Jordan, sịrị, “Ọ fọrọ obere ka ọ bụrụ egwuregwu niile ka a na-asọmpi na ha. Ma, igwu egwuregwu ga-emekwa ka i nwee ọtụtụ ndị enyi ma ọ bụrụ na ị na-ele ya anya ka ihe ga-eme ka obi dị gị mma.” </p>
<p> Olee nsogbu o nwere ike ịkpata? </p>
<p> Ụdị egwuregwu ị na-egwu. Baịbụl kwuru, sị: “Jehova na-enyocha ma onye ezi omume ma onye ajọ omume, mkpụrụ obi ya kpọrọ onye ọ bụla nke hụrụ ime ihe ike n’anya asị.”—Abụ Ọma 11:5. </p>
<p> O doro anya na e nwere egwuregwu ụfọdụ ihe a na-eme na ha bụ naanị ihe ike. Dị ka ihe atụ, nwa agbọghọ aha ya bụ Lauren sịrị: “Ihe onye ọ bụla na-eti ọkpọ na-ebu n’obi bụ ka o merụọ ibe ya ezigbo ahụ́. Ebe anyị bụ Ndị Kraịst, anyị anaghị alụ ọgụ. Gịnịzi mere ile ndị na-alụ ọgụ ga-eji na-atọ anyị ụtọ?” </p>
<p> Ihe ị ga-echebara echiche: Ì chere na igwu egwuregwu vidio a na-eme ihe ike na ya ma ọ bụ ile ya ele agaghị eme ka ị na-eme ihe ike? Ọ bụrụ na i chere otú ahụ, cheta na Abụ Ọma 11:5 kwuru na Jehova kpọrọ onye “hụrụ ime ihe ike n’anya” asị, ọ bụghị naanị onye na-eme ihe ike. </p>
<p> Otú i si egwu egwuregwu. Baịbụl sịrị: Emela ‘ihe ọ bụla n’ihi esemokwu ma ọ bụ n’ihi ịbụ onye onwe ya na-ebu isi, kama n’ịdị nwayọọ n’obi na-ewere na ndị ọzọ ka gị.’—Ndị Filipaị 2:3. </p>
<p> Nke bụ́ eziokwu bụ na obere asọmpi na-adịkarị n’egwuregwu ọ bụla a na-enwe òtù abụọ ma ọ bụ karịa na ya. Ma, ọ bụrụ na anyị a na-esi ọnwụ ka anyị merie, egwuregwu ahụ agaghịzi adị ụtọ. Otu nwa okorobịa aha ya bụ Brian kwuru, sị: “Ọ bụrụ na mmadụ akpachaghị anya, o nwere ike ịna-esi ọnwụ ka o merie n’egwuregwu. Ọ bụrụ na mmadụ ma egwuregwu ọ na-eme nke ọma, ọ ga-adịkwu mkpa ka onye ahụ mụta ịna-ejide onwe ya.” </p>
<p> Ihe ị ga-echebara echiche: Otu nwa okorobịa aha ya bụ Chris kwuru, sị: “Anyị na-agba bọl kwa izu, anyị na-emerụkwa ahụ́.” Jụọ onwe gị, sị, ‘Olee ihe ndị nwere ike ime ka mmadụ na-emerụ ahụ́ n’egwuregwu a? Gịnị ka m nwere ike ime ka anyị ghara ịna-emerụkarị ahụ́?’ </p>
<p> Awa ole i ji egwu egwu.
