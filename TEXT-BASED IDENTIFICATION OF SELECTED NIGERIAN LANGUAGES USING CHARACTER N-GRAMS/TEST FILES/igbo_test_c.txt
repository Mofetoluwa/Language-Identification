<p> Mmadụ ịṅụ mmanya na-aba n’anya abụghị ihe ọjọọ. Baịbụl kwuru na mmanya bụ onyinye sí n’aka Chineke nke na-eme ka mmadụ nwee obi ụtọ. (Abụ Ọma 104:14, 15; Ekliziastis 3:13; 9:7) O kwukwara na mmanya nwere ike ịgwọ ọrịa ụfọdụ.—1 Timoti 5:23. </p>
<p> Jizọs ṅụrụ mmanya mgbe ọ nọ n’ụwa. (Matiu 26:29; Luk 7:34) Otu n’ime ọrụ ebube ndị a ma ama Jizọs rụrụ bụ ime ka mmiri ghọọ mmanya mgbe ọ gara agbamakwụkwọ.—Jọn 2:1-10. </p>
<p> Nsogbu ịṅụbiga mmanya ókè na-akpata </p>
<p> N’agbanyeghị na Baịbụl kwuru na ịṅụ mmanya abụghị ihe ọjọọ, o kwuru na anyị ekwesịghị ịṅụ oké mmanya ma ọ bụ ṅụbiga mmanya ókè. N’ihi ya, Onye Kraịst ọ bụla chọrọ ịṅụ mmanya na-aba n’anya ekwesịghị ịṅụbiga ya ókè. (1 Timoti 3:8; Taịtọs 2:2, 3) Baịbụl kwuru ọtụtụ ihe mere anyị ga-eji ghara ịna-aṅụbiga mmanya ókè. </p>
<p> Ọ na-eme ka mmadụ ghara iche echiche nke ọma nakwa ka isi ghara ịkpakọ onye ahụ ọnụ. (Ilu 23:29-35) Onye mmanya na-egbu agaghị erubeli isi n’iwu a Baịbụl nyere anyị. Ọ sịrị: ‘Nyefeenụ Chineke ahụ́ unu dị ka àjà dị ndụ, dị nsọ, nke dị Chineke mma, ya bụ, ozi dị nsọ site n’ike iche echiche unu.’—Ndị Rom 12:1. </p>
<p> Ịṅụbiga mmanya ókè na-eme ka mmadụ ghara ịna-ejide onwe ya. Ọ ‘na-anapụkwa ezi uche.’—Hosia 4:11; Ndị Efesọs 5:18. </p>
<p> O nwere ike ime ka mmadụ daa ogbenye, kpatakwara onye ahụ ọrịa ọjọọ.—Ilu 23:21, 31, 32. </p>
<p> Iko ole ka mmadụ ga-aṅụ ya abụrụ na ọ ṅụọla oké mmanya? </p>
<p> 